# -*- mode: mandoku-view; -*-
#+TITLE: 雲溪居士集
#+DATE: 2015-08-24 23:54:42.578854
#+PROPERTY: ID KR4d0108
#+PROPERTY: BASEEDITION WYG    
#+PROPERTY: JUAN 卷十四
<pb:KR4d0108_WYG_014-1a>¶
欽定四庫全書¶
　雲溪居士集巻十四　　　　宋　華鎮　撰¶
　　論(七首/)¶
　　　論志(按論志一篇總敘著論之㫖為目三十有/四篇四十今綴輯編次得三十一篇而佚)¶
　　　(去論相論事論人材論科舉論教化/論財用論兵論邉事論言等凡九篇)¶
昔孟子言士之尙友者論古之人頌其詩以觀志之所¶
趣讀其書以察事之所行論其世以稽合是非而辨其¶
得失志趣於事變行適於物宜聖賢之士也斯可以為¶
<pb:KR4d0108_WYG_014-1b>¶
友矣志之所趣則悖其變事之所行則失其宜是亦踈¶
妄之人已又何足尙哉故論古之人者如此盖古之有¶
道之士志不虚適事無茍為心之所之必有以振一世¶
之弊行之所從必有以致一世之利昔者舜積盛徳禹¶
成大功聖神相因雍容揖遜而在上者以征誅應順為¶
慙徳巢許不屈伯成退耕隨光之流深潜逺引在下者¶
以髙蹈不返為洪義虐政如虎生民塗炭莫肯顧恤故¶
伊尹起而任天下之重説湯以伐夏救民武王援成湯¶
<pb:KR4d0108_WYG_014-2a>¶
之義以拯世太公申伊尹之志以濟物天下之士知進¶
而不知退故伯夷起而殉潔清之節采薇首陽之下至¶
死而不顧夷齊之風既振静退之俗浸長碩大寛博之¶
人温純如玉之士考槃在澗䇿駒空谷者多矣故栁下恵¶
起而尙聖人之和直道事君三黜不去潔身亂倫者既¶
失君子之通義隘與不恭者又非其人之全徳故孔子¶
起而以時制行茍合於義無所不可茍非其義無所可¶
也然轍環天下歴聘列國危行言遜畏敬大人後世邦¶
<pb:KR4d0108_WYG_014-2b>¶
君莫知尊徳樂道魯繆友士齊宣召賢恃富倚爵驕輕¶
仁義者比比皆是故孟子起而以道為任危言辨説藐¶
視巍巍上稽唐虞下斥楊墨此皆適時之變而得其宜¶
者也故其志可尊其事可述其言可傳於後世士無振¶
弊之志興利之事而馳騖英華捃摭枝葉為無用之空¶
言難以言智矣鎮退不敢安飽食之佚受無文之耻進¶
不敢忘文采之美為無用之辭乃著論以述素志而商¶
畧行事庶明心有所用言不茍為或有禆於世道之萬¶
<pb:KR4d0108_WYG_014-3a>¶
一言君者一十六言官事者一十有三言民事者四言¶
國事者五序事屬辭之所及發心志之攸趣者二凡四¶
十篇道有王覇失其所從則事業卑淺不可不先知也¶
其初曰論道治有純疵純而無疵始盡善矣其次曰論¶
治勢有强弱制在人主而不在事其次曰論國勢天下¶
之本心心正而逺近一出于正矣其次曰論本道有常¶
而無弊知常然後道存其次曰論常法有變而無常知變¶
然後法立其次曰論變濟功業者必資于人人之正邪¶
<pb:KR4d0108_WYG_014-3b>¶
未昜知也其次曰論知人帝王之功起於一相其次曰¶
論相四海之治本于郡縣其次曰論守令去風俗之蠧¶
弊革羣心之邪僻則美意無異而良法有行志公殉私¶
依違承和理性異道時命邪説皆蠧弊之甚者也其次¶
曰論蠧弊事有緩急序有先後不可昧也其次曰論事¶
仁義王道之本也法令政事之末也末不可以勝本乆¶
矣其次曰論本末代天理物緝熈庶事莫尙于建官其¶
次曰論官分曹設官職用斯異人材無備各有所宜不¶
<pb:KR4d0108_WYG_014-4a>¶
可不因其次曰論人材摠閲多士分任庶官銓擇有方¶
然後材徳無僭其次曰論銓選任賢舉能君子之通義¶
懲姦責實宜有常典其次曰論任舉百官有成庶士乃¶
治㑹計詳謹則事無敢惰其次曰論考績功罪必分淑¶
慝異處威徳並建而賢不肖可馭其次曰論賞罰疑貳¶
失士苛宻生奸濶達大度推誠待物帝王之髙致也其¶
次曰論法令監統刺舉所以維制天下侵官専事過軼¶
弗糾失其職矣其次曰論監司人主慎聴納而審用舍¶
<pb:KR4d0108_WYG_014-4b>¶
逹見正邪之情消朋釋黨則小人弗用而君子安矣其¶
次曰論朋黨豪傑之士不待文王而後興者常少教養¶
成造實賴王政其次曰論養士寸長片善咸有所施蒐¶
采之道廣則羣才畢用其次曰論科舉設非常之選待¶
非常之人宜畧小道求以逺到其次曰論制舉旱亁水¶
溢神實尸之嚴奉之道不可不盡其次曰論事神堯舜¶
行徳則民人夀湯武撥亂身及治平民無淳疵由帝王¶
之陶冶其次曰論教化名分之際治亂所起失之雖㣲¶
<pb:KR4d0108_WYG_014-5a>¶
其流甚大不可不慎其次曰論法禁民之力役休戚所¶
繫法有利害宜詳求而損益之其次曰論役法食貨財¶
用王道之本世變不通經理斯異其次曰論財用兵以¶
遏亂亦以起亂制置蓄養其術宜慎其次曰論兵夷狄¶
異心聖人不保其信義疆埸無虞則中夏靖謐其次曰¶
論邉事懷柔以徳震强以威文武交暢外患斯弭其次¶
曰論禦戎帝王之職必疆理天下而奉禹功始勤終逸¶
文武所以定大勲也其次曰論事業利害不明言則踈¶
<pb:KR4d0108_WYG_014-5b>¶
妄踈妄之言不足以經世士之所不可為君子所不可¶
用者也其終曰論言物變無窮識思有際弊事遺利敢¶
謂盡于此哉亦識夫聞見之所知志意之所及爾古之¶
人六合之外存而不論六合之内論而不議經世之事¶
議而不辯茲論也亦經世之事也然位卑官㣲職司非¶
已安敢竊預其議哉析是非之理以論之而已析之精¶
㣲議亦斯在¶
　　　道論¶
<pb:KR4d0108_WYG_014-6a>¶
人主不能成王道不足以紹周後徳愧二帝法慙文武¶
不足以成王道成王道者有六昜曰仁曰材曰志曰識¶
曰勤曰粹六者成王道之昜者也六昜不明則有六難¶
曰薄曰弱曰卑曰蔽曰怠曰駁六者成王道之難者也¶
仁以存厚厚以博愛愛以恤民有恤民之心然後有致¶
道之質材以達心心以趨善善以成徳有成徳之資然¶
後有濟道之具志以立誠誠以致逺逺以圖大有圖大¶
之謀然後有向道之慮識以通理理以辨物物以知方¶
<pb:KR4d0108_WYG_014-6b>¶
有知方之明然後有見道之得勤以從實粹以盡美美¶
以致一一以為精有精一之功然後有備道之善由是六者¶
而圖王昜矣薄者仁之反也薄而趨惡忠厚忘矣弱者材¶
之反也弱而不武善難濟矣卑者尊之反也志不及大逺¶
業晦矣蔽者識之反也明以蔽䝉是非瞀矣怠者勤之¶
反也為之弗敏實斯逺矣駁者粹之反也駁雜之政純¶
徳䘮矣由是六者而圖王則難矣昔孝文帝恭儉自克¶
徳厚與人輕租除刑息兵慎罰使天下飲徳生民允懐¶
<pb:KR4d0108_WYG_014-7a>¶
四百年間謳吟稱漢可謂有其仁矣中宗賞罰必信循¶
名責實吏稱其職民安其業武昭之後㣲而復隆可謂¶
有其材矣世宗表章六經欽崇道術興學養士設科選¶
賢改正朔定厯數講修禮物百度咸舉號令文章煥焉¶
可述可謂有其志而勤於從事矣使太宗抗髙眀之志¶
臨功名而有勇孝武守絶世之業見侈大而不惑孝宣¶
帝逹覇王之政脱習俗而無蔽則二帝之絶徳文武之¶
典章盡在是矣惜乎卑以自棄雜而敗猷蔽于因循莫¶
<pb:KR4d0108_WYG_014-7b>¶
盡其美故文協成康武資雄大宣侔武丁皆三代令王¶
之比然而漢之聲猷不足以争騖商周齊光虞夏亦三¶
主之過已前史知歎息恭儉于武帝而不知論謙揖雜¶
覇于文宣其于言殆亦有所缺歟¶
　　　治論上¶
凡民養之則庶厚之則富教之則善去患害興功利與¶
之㕓里室廬以居之鑿井耕田以食之無殺罰以傷其¶
生無勞役以撓其安男女不失其時老幼得以相保盜¶
<pb:KR4d0108_WYG_014-8a>¶
賊不作水旱有備勞來安集撫循長養至於鰥寡孤獨¶
無不得其所則民庶矣付之田疇教之種息桑麻以為¶
衣鷄豚以為食山林川澤時入而無禁勤者勸之惰者¶
督之時使輕役不奪其時賦歛以度不盡其財衣服食¶
用吉㓙之費為之節文使無侈靡則民富矣進禮樂之¶
教退刑法之政暢醇厚之風懲刻薄之俗示之以君臣¶
父子之倫風之以孝悌忠順之義循理者旌異之不率¶
者放弃之則民善矣夏商之季民嘗彫耗匱乏姦宄暴¶
<pb:KR4d0108_WYG_014-8b>¶
亂矣湯武革之及身而治成康之世户口蕃衍人民忠¶
厚至于四十餘年天下無一人之獄昔者秦人虐用其¶
民壯者殱于征役老弱轉於溝壑疾耕力織不足以供¶
賦道之以刑名刼之以功利天下之人不聞徳義之教¶
至于父借耰鋤慮有徳色母取箕箒立而誶語民物耗¶
竭風俗薄惡未有甚於此時也劉氏革之與民休息十¶
有餘年天下阜安文景之時衣食給足興亷舉孝斷獄¶
數百幾致刑措隋煬帝外事夷虜内縱侈心窮生齒之¶
<pb:KR4d0108_WYG_014-9a>¶
力竭天下之財以奉其欲民不堪命盜賊並起唐太宗¶
因之以有天下大業既定與房魏之徒論平治之術務¶
以仁義之道牧養天下數年之後人民蕃息公私富贍¶
至于外户不閉行旅不賫糧一嵗之中斷死罪者二十¶
九人三百年間惟貞觀為盛庻幾成康之隆由是言之¶
何世不可以致治何民不可與為善治亂之時善否之¶
俗何常之有顧人君經制之如何耳若曰古之民也淳¶
今之民也薄淳薄之性不同古治之效難致則夏之末¶
<pb:KR4d0108_WYG_014-9b>¶
年商之季世秦隋之民甞姦暴滛虐淪於不類矣湯武¶
因之卒為善俗漢唐之道亦底淳厚何獨至于今而疑¶
之董生曰今之天下亦古之天下古之天下亦今之天¶
下共是天下則明帝王之術逹治亂之道者必不以古¶
今為異論亦計其措置施設之方而已措置施設之方¶
誠合乎時宜達乎道術足以庶之富之教訓之調齊之¶
則文武之功唐虞之徳復見於今日奚獨文景貞觀之¶
事業哉措置施設之方誠不合乎時宜不衷乎道術則¶
<pb:KR4d0108_WYG_014-10a>¶
庶者耗矣冨者貧矣淳厚者變而為彫薄矣循良者化¶
而為强暴矣雖有成康之緒業將不足以乆其治安况¶
其次者哉周穆王繼成康之後至乎末年耄荒姦宄不¶
勝而訓夏贖刑周之頌聲於是熄矣漢武帝乘文景之¶
資内外興事費用百出其後户口减半盜賊蜂起幾至¶
於亂唐髙宗纘貞觀之業永徽之後浸㣲浸昬終以陵¶
遲此皆前世已然之效後來之商監也¶
　　　治論中¶
<pb:KR4d0108_WYG_014-10b>¶
治者何事有條理而使民各得其所之謂也仲虺曰惟¶
天生民有欲無主乃亂惟天生聰明時乂乂者治也傅¶
説曰眀王奉若天道建邦設都立后王君公承以大夫¶
師長不惟逸豫惟以亂民亂者治也非特是二人之言¶
為然凡昔之言治者皆以民為本治以民為本則人君¶
有能使其民滋息而繁庶衣足而無寒食充而無飢老¶
有以養㓜有以長鰥寡孤獨廢疾者皆不失其性閨門¶
之内父慈子孝兄友弟悌夫義婦順男女有别鄉黨之¶
<pb:KR4d0108_WYG_014-11a>¶
間長㓜有序朋友有信朝廷之上君君臣臣尊卑有倫¶
智愚賢不肖各當其分為善者必見録為惡者必有誅¶
强不陵弱衆不暴寡智不詐愚勇不欺怯人有禮節之¶
文知榮辱之所在輕率仁義重干有司盜賊不興禍亂¶
不作刑罰措而弗用夷狄之人畏威懐徳慕義來享邊¶
境無虞兵革不試斯可以播之歌頌薦之郊廟為至治¶
之世矣二帝之隆三王之盛如斯而已耳豈必井牧其¶
田野什伍其人民封建萬國肉刑三千然後為帝王之¶
<pb:KR4d0108_WYG_014-11b>¶
事哉昔者三皇以道莅天下其法甚略其事甚簡而世¶
不亂五帝以徳其法加詳矣事加多矣而物亦理三王¶
以功或損或益事為之制物為之防威儀節奏曲盡其¶
文而人不厭適時之冝而簡者無不足詳者無有餘也¶
盖為商周之文於伏犧神農之時則贅矣用三皇之法¶
於湯武周公之世則脱矣皇王之迹如圓方氷炭不可¶
以相通而為用然後世言治者必以為稱首不敢有優¶
劣異辭知其事雖殊而功相似也帝皇之事異于成周¶
<pb:KR4d0108_WYG_014-12a>¶
今以功同而同謂之治則後世聖人不襲成周之迹而¶
有其功者奚獨不可以謂之治乎今去成周千有餘嵗¶
矣亦猶成周之時視五帝之世也其應變致治之宜必¶
有異乎當年者將狥其虗文而遺其實效乎將收其實¶
效而遺其空文乎善致治者必將為今日之可為以要¶
其實效與帝王相望於千載之間而並隆矣不知出此¶
必將修往聖之法而用之何異推舟於陸駕車於川雖¶
使奡挽維繂造父執轡弗能濟矣¶
<pb:KR4d0108_WYG_014-12b>¶
　　　治論下¶
昔貞觀中民康物阜盜賊衰熄人知自愛而不犯法至¶
於户闔不閉行者不賫糧天下斷死刑二十九人幾至¶
刑措盛矣當是時也魏公建言乃有不克終之漸十非¶
惟在唐為然也兩漢盛時亦有之孝文帝時海内繁富¶
興於禮義斷獄數百世稱其仁賈生上書有可為痛哭¶
流涕長太息者九永平之治號居前代十二後世言事¶
者多稱之鍾離意宋均亦有察慧之譏夫孝文明帝與¶
<pb:KR4d0108_WYG_014-13a>¶
唐文皇皆中智之君非有上聖之才甚盛之徳志慮卑¶
淺未能盡美嗜好偏倚不必無過天下之勢初成茍安¶
徳業乆大宏謨偉烈擬跡治古容有所憾通達政體明¶
於世務略小效而圖大功者所冝激切而糾繩之也三¶
代之盛帝王之純徳異於是矣然而良臣哲輔未甞無¶
指擿之事正救之言者何哉周武以聖徳而受天命成¶
大勲而濟王業太保有旅&KR0729;之戒武丁振衰替之緒朝¶
諸侯而有天下祖已作豐昵之訓成湯因次國之地一¶
<pb:KR4d0108_WYG_014-13b>¶
征而得九有仲虺陳自滿之誥大禹建平成之功天人¶
並與而當厯數伯益賛至諴之感有虞氏起側陋之地¶
以盛徳而踐帝位功業善美至於百獸率舞鳯凰來儀¶
而臯陶詠叢脞之歌盖治者物得其平事得其理小大¶
終始曲折纎悉無所不治之謂也一民之不善一事之¶
不序一物之失所一日之乖戾皆不可以為治惡一事¶
之不序故武王之受&KR0729;在所戒武丁之豐昵在所訓大¶
禹之至諴在所賛懼一日之乖理故成湯之自滿在所¶
<pb:KR4d0108_WYG_014-14a>¶
歌訓之戒之於一過而百度無復過矣誥之歌之於未¶
然而終世無復然矣故三王四代純治之功無有遺恨¶
使二三大臣意不及此而武王髙宗大禹遂其過事成¶
湯帝舜一日有缺其成功盛徳雖未即虧蔽然不得為¶
純治之時矣由是觀之賈生魏公宋均鍾離意之徒可¶
得無言於漢唐之世乎是故人主貴知治之説知治之¶
説則其志髙其術逺其事慎其心誠志髙則無卑趣術¶
逺則無近効事慎則無過舉心誠則無怠荒不知治之説¶
<pb:KR4d0108_WYG_014-14b>¶
者異此可不念哉夫孝文世宗宣帝明皇漢唐之賢君¶
近世甚好治之主也然而孝文自卑無髙志也宣帝雜¶
覇無逺術也世宗侈大無慎事也明皇亂終無誠心也¶
此四者皆有過人之聰明不世之大略小者蔽於茍簡¶
甚者幾於䘮亂何也則亦不知治之説也使四君者知¶
治之説帝王之功成矣¶
　　　國勢論¶
世或謂周以封建而天下强其弊也凌奪秦以郡縣而¶
<pb:KR4d0108_WYG_014-15a>¶
天下弱其弊也土崩漢封同姓矯枉過正數十年間七¶
國内向孝武分析侯國削弱已甚强臣無憚坐移龜鼎¶
唐重方鎮浸以强大乆而不變至於滅亡因謂法有必¶
弊國有定勢法弊而勢偏不知矯革數十年之後則患¶
不可支矣是果然乎夫漢初列國過制孝文盛時賈生¶
已患之矣厥後諸侯㣲弱不與政事武宣之間已與哀¶
平時類矣唐世方鎮强大天寳末年范陽干紀不在數世¶
之後彼制置之失者禍亂之機其初皆已暴見第未有¶
<pb:KR4d0108_WYG_014-15b>¶
强者發之爾茍有强者則如范陽之起於天寳矣此賈¶
傅所謂火未及然者也是豈百年之形勢哉不足引以¶
為論至於周室封建秦人郡邑亦非所以制國勢之强¶
弱定修短之期數者也試粗言之周建萬國親賢並任¶
列爵惟五分土惟三大者無不掉之勢小者有自全之¶
方維之以法統之以道率職有功則慶賞必至犯分凌¶
制則刑誅隨之方其盛時如指臂之附支體莫見凌奪¶
之漸也後世浸强不可制役者由天子失道王法不行¶
<pb:KR4d0108_WYG_014-16a>¶
征伐自専并吞無禁縱之使大也使穆王無耄荒之政¶
夷王無下堂之失厲王無板蕩之風幽王無滛昬之行¶
守文武之成法無所失墜雖萬世如成康之隆可矣何¶
陵奪之有哉若曰封建之勢必至於强不可制厲王之¶
時諸侯已强大矣宣王將不能復㑹於東都因其力以¶
南征北伐復文武之業矣秦置郡邑守令分治漢家因¶
之與侯國並建文景而上諸侯强大僣亂不軌無屏翰¶
之益孝武而下列國㣲弱等于郡邑無磐石之勢東京¶
<pb:KR4d0108_WYG_014-16b>¶
郡國輕重相若不足以維持然而兩漢用之四百餘年¶
天下安寜不見土崩之弊秦人所以二世而亡者頻征¶
逺戍厚賦重役人不見徳而為繁苛慘切之痛以失天¶
下之心也由始皇二世之道而為政雖建萬國親諸侯¶
殆無救於亂亡若曰郡縣之勢必至於孤弱而土崩文¶
景武宣世祖明章之時將不能康民阜物講道息刑比¶
隆成周之盛矣由是言之天下有道封建郡邑皆足以¶
底平治而保無患天下無道封建則陵奪郡邑則土崩¶
<pb:KR4d0108_WYG_014-17a>¶
制國之勢果在建侯乎在郡縣乎人主務隆道而已主¶
道世隆則天下世治俯而師二漢文景明章之主也仰¶
而遵商周湯武成康之君也尙何土崩陵奪之有哉禹¶
之法非不善也傳之二世至太康而失其國成湯之法¶
非不善也傳之五世至小甲而商道衰文武之法非不¶
善也傳之四世至昭王而王室弱西漢之法不羙于三¶
代也傳之七世至宣帝而愈盛東漢之法不劣於西京¶
也傳之四世至和帝而㣲唐之法亦二漢之比也至中¶
<pb:KR4d0108_WYG_014-17b>¶
宗而䘮其寳聖賢不世主道弗隆則禹湯文武之法不¶
過一再傳而衰中智之君繼世有為振隆主道則髙祖¶
孝文之法行六七世而愈盛盖安其位而忘危者天下¶
雖甚安而危常及之保其存而忘亡者天下雖甚固而¶
亡常及之有其治而忘亂者天下雖甚治而亂常及之¶
夏商之君保有成業而不知懼輕為逸豫而重為興造¶
輕為逸豫則多過失重為興造則鮮功徳夫功徳不見¶
而過失日加危亂䘮亡之所由至也西漢之主不忘危¶
<pb:KR4d0108_WYG_014-18a>¶
亂而自知勉輕為興造則重為逸豫輕為興造則有功¶
徳重為逸豫則無過失過失不作而功徳日増治安存¶
固之所由至也國家藝祖以成湯之勇智周武之聖徳¶
受天休命戡定大業身及太平綱紀法度經置施設之¶
方所以垂裕詒謀者固已跨絶漢唐簡雜之術兼該四¶
代乆大之美矣太宗平晉征燕王業大定敦崇文教光¶
濟丕烈真宗總文武之兩端合威徳以並用震疊殊俗¶
協和中夏禮樂既偹然後告成岱宗祈榖后土垂拱乎¶
<pb:KR4d0108_WYG_014-18b>¶
法宫之中明堂之上味廣成之訓師黄帝之治以清静¶
無為涵養天下仁宗檢身以儉撫民以慈敬賞慎罰視¶
之如赤子生而不傷厚而不困扶而不危節而不盡舉¶
三王之善政以寵天下四十餘年生靈熈熈如在春臺¶
之上英宗挺睿哲之資知人間利病即位之日振權綱¶
修法度慨然有興造之意雖享國未乆而規模宏逺矣¶
神宗繼文考之志述文考之事宵衣旰食厲精庶政發¶
明道術講修武備制作日新典章咸舉表餙紹興奮揚¶
<pb:KR4d0108_WYG_014-19a>¶
聲采炳炳然三代之文物凛凛然中夏之威稜帝王事¶
業益可觀矣今慈母與陛下復以仁恕忠厚之徳濟之¶
神聖相承兢兢業業視已治如未治視已安如未安克¶
艱克勤世有興作故百三十餘嵗而主道益隆天下益¶
治三代之治未之有矣考之以古凖之以今國之强弱¶
盛衰本無形勢之可定顧人主之徳何如耳人主務明¶
徳以隆道道隆而盛大之業固矣區區形勢之論何足¶
道哉¶
<pb:KR4d0108_WYG_014-19b>¶
　　　本論¶
安治尊榮人主之所同好危亂卑辱人主之所同惡然¶
得其所好者常少溺其所惡者常多此兩者非天時非¶
地利人事之修否而已修者得所好否者致所惡修否¶
之道較然並列如途路之在左右由左而左由右而右¶
知之無難昜為之無勞逸然時而好惡同而所由異道¶
者則心有不同故也夫醉者狂逸而走赴水火蹈崖壑¶
曽不知避父母妻子隨而告之往往攘臂大呼瞋目而¶
<pb:KR4d0108_WYG_014-20a>¶
視不可復止焦没顛墜而已彼豈惡生好死與人異意¶
哉徒以酒亂之也物之亂人者有甚於酒不可不察惟¶
誠正心乃能無蔽心茍正焉不蔽于物惟善是與賢才¶
可得而用政事可得而成安治之功至而危亂之禍消¶
矣昔管仲奉公子糾與桓公争入齊親射桓公中其帶¶
鉤讐也厥後相之惟管仲之言是用使桓公不相管仲¶
亦足以有齊國忘其讐而相之九合諸侯一正天下為¶
五覇長其心明也王子比干箕子微子與商王受非諸¶
<pb:KR4d0108_WYG_014-20b>¶
父則兄弟親也聴其言則生不聴且死受卒不聴而殺¶
比干囚箕子去㣲子以失天下其心亂也夫心明則捨¶
讐而圖功亂者至於忘親戚而不避死是何異于任酒¶
之人臨水火崖壑而惡父母妻子之言乎是故人主貴¶
知本本者何養心是也¶
