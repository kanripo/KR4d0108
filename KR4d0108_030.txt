# -*- mode: mandoku-view; -*-
#+TITLE: 雲溪居士集
#+DATE: 2015-08-24 23:54:42.904917
#+PROPERTY: ID KR4d0108
#+PROPERTY: BASEEDITION WYG    
#+PROPERTY: JUAN 卷三十
<pb:KR4d0108_WYG_030-1a>¶
欽定四庫全書¶
　雲溪居士集巻三十　　　　宋　華鎮　撰¶
　　祭文(十五首/)¶
　　　代髙郵縣祭先師兖國公文二首¶
先聖之道著如日星萬世莫不尊親者豈惟其道之髙¶
明抑亦諸子輔佑之功也見而知之有功于先聖者莫¶
如公聞而知之有功于先聖者莫醇如孟子荀况揚雄¶
韓愈皆宗師之國家求善不倦紀功無遺推存及亡逺¶
<pb:KR4d0108_WYG_030-1b>¶
迨先哲比尊孟子以上公之號分社于鄒配享于先聖列¶
位于公下復俾荀况食蘭陵揚雄食成都韓愈食昌黎¶
皆加以三等之爵從祀于先賢某肅承詔條将塑繪其¶
象謹以元日祭告于廟廷惟公聰明歆國休命尚饗¶
昔尼父修文武之道于鄒魯天下之士心悦誠服而來¶
學者三千餘人孝若子騫辨若子貢勇若子路丈若子¶
夏皆當世豪傑也莫不推公之賢服公之徳先聖所與¶
亦惟在公具體聖人交臂儒術功扶名教澤流後來故¶
<pb:KR4d0108_WYG_030-2a>¶
能存契行藏没同薦享皇帝初修郊配誕布鴻休咸秩¶
無文矧伊常祀式嚴詔㫖敬欵祠宫惟公有神歆我國¶
命¶
　　　新安縣祭威顯廟靈霈公文¶
惟公粹禀天英挺生人傑存都膴仕沒為明神歴載滋¶
多炳靈彌卲攝雨暘之妙用福桑梓之舊邦有感必通¶
其應如響靈休累洽嘉譽升聞極九命之崇資秩萬年¶
之典祀威顯錫號嘗稽疇日之英雄靈霈進封更表自¶
<pb:KR4d0108_WYG_030-2b>¶
今之德澤某躬賫綸綍祗薦几筵上嚴天子之休下適¶
邦人之願惟公振揚精爽膺受龍光等天地之久長為¶
民社之依賴尚饗¶
　　　新安罷任辭廟文¶
某徃被宸綸來司邑事百里之内二年于兹時和嵗豐¶
民安物阜私門綏靖公府清夷不愆于期以禮受代皆¶
神之賜為德甚隆今俶装在途離邑有日敢嚴薄禮祗¶
詣靈祠式謝乃休并告其去尚饗¶
<pb:KR4d0108_WYG_030-3a>¶
　　　代髙郵縣祈雨祭諸廟文¶
惟神旱乾水溢天實為之雖有良農無所致力欽惟明¶
神克殄時患髙郵下澤水田萬井踰月不雨溝塍皆涸¶
吏民嗸嗸赴愬無地惟神降靈邑有祠宇歆此血食豈¶
忘我民敢致恪恭仰徯降格時霈甘雨俾民有秋尚饗¶
　　　代髙郵縣祈雨祭齊淵聖公文¶
惟公今以時雨愆期水泉涸竭仲夏之月農功弗施境¶
有明神敢怠精禱惟公昔在周末一匡天下尊隆王室¶
<pb:KR4d0108_WYG_030-3b>¶
今兹小邑廟貎所在一雨之賜寜或惜之敢罄乃誠仰¶
俟靈貺尚饗¶
　　　代髙郵縣祈晴祭東嶽文¶
某永惟三農之功下資政事上恃雨暘不愆不謬乃克¶
有成某自被命來尹兹邑農之政事不敢不勉今麥田¶
告成霖潦為沴縣令之力無所致巧惟用廼誠祈于明¶
神冀回時暘俾民有秋惟神奠位東方尊冠五帝廼神¶
廼聖與天齊功雨暘之權實在掌握謹與僚吏躬欵靈¶
<pb:KR4d0108_WYG_030-4a>¶
宇庶資菲薄昭格休貺尚饗¶
　　　海門縣祭龍王文二首¶
惟王潜升自得運用無方嫓四極以分都奄百谷以居¶
長序臨長夏日在初蠲式展彛章欽修祀事剛鬛既腯¶
柔毛則肥蔬核允時酒醴維㫖凡此有造罔或不䖍庶¶
致㣲誠上闗昭鍳伏願風濤妥息雨暘叙時隄防固完¶
水泉安宅人無汎溢之警嵗享豐穰之休伏惟尚饗¶
　　　又¶
<pb:KR4d0108_WYG_030-4b>¶
惟王毎嵗上春興土功備水潦簡書所載令之職也今¶
兹興事奉修故實惟神宅靈重淵當此漕路河防保固¶
黙賴神休役事之初祗欵祠宇庶格靈貺相我功夫尚¶
饗¶
　　　代淮南運使到任謁諸廟文¶
某肅将王命來總計臺視事云初敬修有典備儀物以¶
雖菲欵祠宇以惟寅仰冀明神黙歆精意尚饗¶
　　　祭髙郵縣中書孫舍人文¶
<pb:KR4d0108_WYG_030-5a>¶
惟靈某昔初任在公之里時公燕閒識公眉宇淡然徃¶
還相與如水南北一别寒暑八遷門䦨邈矣音問缺然¶
㡬至相㤀如江湖間某進選曹公在西掖見公言貎不¶
異疇昔矜某蹭蹬勞公剪拂伊何人斯不厚分義熟視¶
其困忍不見譽公鄙其為形於辭氣朝堂之上慷慨與¶
言俾其心愧拱手汗顔倉黄出力為之羽翰乃知大人¶
惟義惟忠然否之際疎戚不容矯然持操古之遺風巖¶
巖太山介如其守干将鏌鎁不可矯揉妍媸必分寜晦¶
<pb:KR4d0108_WYG_030-5b>¶
塵垢念此寒鄙自公吹嘘毎思奮勵庶酧眷私公既去¶
逝知復奚為出不餞行葬不執紼愧此匏繋嵗月忽忽¶
豈惟宿草隴木是宻翰墨長在緒言莫析隻雞綿酒昔¶
有成規未或鄙絶歆此菲儀尚饗¶
　　　代道州祭九疑帝舜文¶
皇帝嗣位初郊昊天禮洽百神慶覃四表凡載典祀㒺¶
有弗欽矧惟潜德升聞粤帝甚盛盡善盡美惟時惟㡬¶
功茂百王名髙四代陵寝攸在威神所依祗若詔書敬¶
<pb:KR4d0108_WYG_030-6a>¶
修祀事惟帝降格歆國之馨尚饗¶
　　　代道州祭鄒國公文¶
惟公三代而下道散法亡横目之民不放於被髪左祍¶
越數百世聖人有作堯舜之道復隆文武之法不墜今¶
天下去古雖逺炳然與三代同風二帝共貫者孔子之¶
道不息而儒術有傳也闢楊墨之邪説消處士之横議¶
使孔子之道著而後世不失其歸者惟公之功故昭配¶
孔庭分茅邾國皇帝初款八陛大霈萬方凡曰有功咸¶
<pb:KR4d0108_WYG_030-6b>¶
舉典祀敬敷昭㫖恭薦嘉誠惟公有神歆國之德尚饗¶
　　　祭温州張判官文¶
惟靈標璵璠以為質兮挾青萍之星鋩搴萟圃之蕣華¶
兮倚道山之豫章秀榮綴於靈芝兮髙價增於阿房撫¶
脩翮以自戢兮方卑飛而未翔蘭則發夫幽芬兮天曷¶
為之早霜躡鸞影以俱逝兮合桐隂而併傷嗟造化之¶
推移兮或厚薄而靡常既有夀之不究兮胡噐業之允¶
臧粤予歩之踸踔兮適公逰之彷徉展傾蓋之靡素兮¶
<pb:KR4d0108_WYG_030-7a>¶
曾非白首之所量顧良樂之在馭兮将觀要津之騰驤¶
何白雲之難期兮奄言還乎帝鄉鼓鳴鐸於江皐兮抗¶
丹旐於歸艎惟效職之有地兮悵靈輀之莫将喬酒之¶
約雖無兮徐雞之禮所當引慨歎於北風兮託非薄於¶
椒漿尚饗¶
<pb:KR4d0108_WYG_030-8a>¶
附録行状¶
惟華氏其先蓋出於卨二十九世㣲子歸周開國于宋¶
又八世至于戴公考父食采於華子孫以邑為氏世為¶
宋卿仕兩漢魏晉爰及江左遂為世家其後或仕或隠¶
數百年間未有顯者至先君復以儒術有家經史諸子¶
與夫隂陽方技之書罔不口誦心維未始須㬰廢也及¶
登仕版頗有經世志元豐末嘗獻所業于朝召試太學¶
博士㑹革試法以奏舉中書舍人孫公國子祭酒豐公¶
<pb:KR4d0108_WYG_030-8b>¶
即以先君應詔兩上不報先君平生亡所嗜好惟喜讀¶
書至老不倦故能力攷前聖之㣲言深究昔賢之書畫¶
發為文章諸體兼備雖詩與詞皆有典則非雅言不載¶
也其書則真行草𨽻率盡其妙小篆尤工作吏州縣奉¶
法循理以利澤民物為心不為竒以賈名故亡赫赫顯¶
功而所至稱治糾曹營道平反居多賴以免於死者甚¶
衆鳴絃洛邑化務愷悌嘉禾甘露皆致其瑞四隣五邑¶
有蝗害稼而獨不至其境攷課為京西第一為郡漳南¶
<pb:KR4d0108_WYG_030-9a>¶
政尚中和惠民以德馭吏以嚴革諸刹主者請託之弊¶
昜之以公舉探籌而補期月之間州以大治然卒不得¶
乗其時行其道於天下識者咸惜其不偶而先君未嘗¶
以為意嗚呼先君已矣所可傳者惟文初成念欲鏤板¶
行于世毎以奔馳薄官汩沒簿領未遑編綴比縁待次¶
里閭遂得裒集遺文躬自書校㡬四十萬言離為百巻¶
儻非宗工鉅儒為之冠序曷以傳之不朽兹者幸㑹樞¶
宻資政樓公來帥㑹稽敬以先君之文求序焉獲遂所¶
<pb:KR4d0108_WYG_030-9b>¶
請昔栁公權唐之偉人也當時大臣之家碑誌非其筆¶
人以子孫為不孝今先君之文得樞宻公為之序親染¶
翰墨光耀簡䇿垂之無窮而初成區區積年之志一旦¶
獲伸不特無媿於唐史臣之言而先君亦足少慰於地¶
下矣豈不幸㦲謹并以揚子法言訓觧一十巻書説三¶
巻㑹稽覧古詩一百三篇小詞一巻㑹稽録一巻哀文¶
一巻鏤之于板以廣其傳焉紹興十三年癸亥九月望¶
日男右朝散郎新差監行在𣙜貨務都茶場賜緋魚袋¶
<pb:KR4d0108_WYG_030-10a>¶
初成謹書¶
跋¶
先君遺文有雲溪集一百巻揚子法言訓觧一十巻書¶
説三巻㑹稽覧古詩一百三篇長短句一巻㑹稽録一¶
巻并附見者哀文一巻定為一百一十有七巻孔子曰¶
我欲託之空言不如載之行事之深切著明也先君富¶
於藝能頗有經世志徒以不茍合世莫有知而用之者¶
其間雖或用之亦不甚力要惟不能深知之故耳為郡¶
<pb:KR4d0108_WYG_030-10b>¶
漳南未㡬而沒嗚呼悲夫漳南所欲設施者且猶未盡¶
而況生平之所欲耶求之行事固已不可多得所從託¶
於不朽者惟空言而已今取世所通知者不過神功盛¶
德詩頌書説嘗獻之先皇朝與夫㑹稽覧古詩近稍流¶
布於士大夫者自餘方藏之篋中日月寖逺巻帙散漫¶
其能免摩滅者㡬希夙夜用懼柰何遺孤人地凡冗念¶
非推借於名公鉅人則無以增重其價而鏗鍧震耀斯¶
人之耳目屬者樞宻大資樓公來帥㑹稽敬以遺文冠¶
<pb:KR4d0108_WYG_030-11a>¶
序為請乃䝉矜從仰惟文章翰墨妙絶一時将令來者¶
失聲歎息誠不待披先君之文而先君之志可知也嗚¶
呼盛與樂道人之善非公殆不能與於此是用鏤版而¶
傳之然紙墨可具也其文四十餘萬言繕寫抑末也重¶
念弗躬弗親則無以稱平昔之勤而伸罔極之報者若¶
夫體製則初成不當言及已見於樞宻公冠序矣至於¶
世系之逺近出處之前後則有墓状云紹興十三年九¶
月旦日男右朝散郎新監行在𣙜貨務都茶場賜緋魚¶
<pb:KR4d0108_WYG_030-11b>¶
袋初成謹書(按寳慶㑹稽續志鎮子初平登大觀三年/第為太常博士靖康初卒此稱紹興十三)¶
(年云云以年考之距初平之死十有八年/矣是初成乃初平之弟而鎮之少子也)¶
