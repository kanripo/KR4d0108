# -*- mode: mandoku-view; -*-
#+TITLE: 雲溪居士集
#+DATE: 2015-08-24 23:54:42.598783
#+PROPERTY: ID KR4d0108
#+PROPERTY: BASEEDITION WYG    
#+PROPERTY: JUAN 卷十五
<pb:KR4d0108_WYG_015-1a>¶
欽定四庫全書¶
　雲溪居士集巻十五　　　宋　華鎮　撰¶
　　論(五首/)¶
　　　常法論¶
昔三國之雄運深機挾利器鴟張虎視伺巇投隙以相¶
噬皆有并包宇縣剪仆敵讎混合車書莅中國而撫四¶
夷之意當是時又有荀彧張昭孔明龎統之竒為之腹¶
心而定其謀仲達公瑾闗張之才為之爪牙而致其力¶
<pb:KR4d0108_WYG_015-1b>¶
甞以大漢威命舉百萬之師乘勝而東征三川精鋭屯¶
據渭曲北掠闗輔全吳選士制勝於赤壁得雋於馬鞍¶
卒之迭為雄雌一彼一此終不能芟夷梁益啟闢河冀¶
跨制江峽陟禹之跡而一天下至于司馬文王慿世禄¶
之資得曹氏之政挾計數以駕馭豪傑經營四方然後¶
西戡成都東睨江介魏之龜鼎雖未見移而天時人事¶
已盡在於晉矣文王既沒武帝因之不下堂席而有神¶
器大業既定毅然與羊祜張華之徒協策定謀屏羣議¶
<pb:KR4d0108_WYG_015-2a>¶
而奮神武於是蕩滌江湖奄有吳㑹號令正朔東極嵎¶
夷西被流沙北至幽都南通交廣土宇人民名聲位號¶
㕘夏商而紹周漢晉之基業可謂盛矣吳蜀之君俛首¶
在列無仲康燕昭之謀其臣改心受事無豫子漸離之¶
憤雖未成成康之太平文景之刑措天下之勢亦粗安¶
矣身死之日四方晏寜枝葉扶踈實未有害至於虐后¶
内恣八王力争誅鋤老成翦棄俊乂戈矛交于禁闥鈇¶
鑕用于骨肉朝為伊周翼亮之權夕為莾卓夷滅之罪¶
<pb:KR4d0108_WYG_015-2b>¶
爭㺯凶器自揺本根忠良既殘黎庶塗炭神祗醜怒人¶
心怨離大隙一開羣盜蜂起劉石凶醜踐蹂中原衣冠¶
世族播遷江外天下大潰而南北斷隔矣兩河唐虞之¶
舊封商亳成湯之故地豐鎬文武之名都成周定鼎之¶
樂國西京東漢三輔河洛之郊分為十六合為元魏髙¶
齊宇文東并西據使義禮之鄉襟帶之俗三百餘年被¶
髪左衽不聞先王之訓自生民以來未有中國弗競蠻¶
夷内侮猾亂華夏如晉之甚者也孟子曰天之所廢必¶
<pb:KR4d0108_WYG_015-3a>¶
若桀紂恵懐雖昬未有桀紂之不善何天厭晉徳而廢¶
之速耶盖創業之主所以垂裕詒謀者有未盡也昔禹¶
有天下修典則以經濟大業成湯得之纉其舊服率由¶
典訓武王克商天下大定反商政由其舊漢髙帝既誅¶
西楚南面而朝諸侯則引陸賈以論詩書委叔孫以定¶
儀禮光武大盜既克彛倫方叙於是退功臣進文吏息¶
兵偃武講道勸農以保成功而固基業是故三王兩漢¶
多歴年所夏啟仲康太戊武丁成宣文景明章之君得¶
<pb:KR4d0108_WYG_015-3b>¶
之則益以隆平光于祖考太康雍已幽厲元成桓靈之¶
君繼之亦足以扶持全安未遽以敗晉武亦有經營乆¶
大保固無疆之畧如禹湯文武髙帝世祖之所為乎何¶
曽曰吾毎晏見未甞聞經國逺圖惟説平生常事非詒¶
厥孫謀之兆也及身而已後嗣其殆乎由是言之恵懐¶
之亂武帝之失也使武帝眀照事物之先慮周數世之¶
後則付畀神器當在元良選納后妃必取淑令經制蕃¶
翰有磐石之固無相蹂之勢而釁隙不生矣豈至如暴¶
<pb:KR4d0108_WYG_015-4a>¶
秦之季魚潰土崩二世而亡乎賈生有言曰立綱陳紀¶
輕重同得然後可以為萬世法程雖有愚㓜不肖之嗣¶
猶得䝉業而安至明也誠哉¶
　　　變論¶
漢興以來千有餘嵗有為之君得志之士莫不以唐虞¶
成周之治為己任然而未云獲者有稽古之心而無稽¶
古之道也何則建功業者有名有實有跡有心名以物¶
成跡以事立世殊則事異時變則物遷古之人因時制¶
<pb:KR4d0108_WYG_015-4b>¶
物所以成實也物有名而實不在焉隨世立事所以達¶
心也事有跡而心不在焉稽古者得其名不獲其實循¶
其跡不見其心實以名喪而心以跡遺此唐虞成周之¶
治所以未云獲也夫農人春以耒耕夏以鎛芸秋以銍¶
刈冬以廪藏事物不同名跡殊異然生之長之斂之藏¶
之皆所以為稼而足食要其心等其實一而已矣世變¶
之異猶四時也因時之物猶耒鎛也隨世之事猶刈藏¶
也經世之心圖治之實猶為稼而足食也知此則知稽¶
<pb:KR4d0108_WYG_015-5a>¶
古之道矣夫代結繩以書契昜穴居以棟宇者三皇之¶
事也更雲鳥之名紀民事之目捨三墳之大用常行之¶
道者五帝之事也去與賢而尚世及變揖遜而用征誅¶
者三王之事也夏商官倍唐虞成周屬建三百昜貢為¶
助増助為徹至於文質循環繁簡迭用無所不有古之¶
稽古者若彼後之稽古者柰何欲盡復唐虞成周之法¶
乎拘儒曲士慮不及此謂井牧九州封建萬國三雍四¶
學肉辟五刑然後可復古治之隆不知二三大法未昜¶
<pb:KR4d0108_WYG_015-5b>¶
修復徒使世主惑於難用之名跡雖慨然有復古意徘¶
徊退避而不肯為并與其心實俱喪之矣此王道所以¶
不興也若漢宣帝持雜覇之説非宣帝之過激於拘儒¶
不通之論然也使得通儒之論成周之政則宣帝知覇¶
術不足任而王道興矣昔齊宣王好世俗之樂孟子謂¶
之今猶古也夫鄭衛之音與雅頌之音逺矣孟子引而¶
同之豈為侫乎急其本而緩其末也夫與民同樂者樂¶
之本聲容節奏者樂之末使孟子進雅頌而退俗樂則¶
<pb:KR4d0108_WYG_015-6a>¶
雅頌未必見售而與民同樂之樂不得明引而同之則¶
宣王遂好之矣遂好之而道之與百姓同樂其本舉雖¶
得古人之名跡而樂民之心與樂民之實已無愧於古¶
之人以善稽古者也漢髙帝之初朝廷鄙野無綱紀武¶
夫健將至於斫柱争功安危之機朝不及夕安得百年¶
之餘暇而積徳哉髙帝患之使叔孫制禮儀取諸生於¶
魯魯之二生尙持以為不可嗟乎學古所以傳道拘文¶
曲説使其言可棄而道不興古之聖人何所望於後世¶
<pb:KR4d0108_WYG_015-6b>¶
之士是故君子貴通變通變者黄帝堯舜之所以使民¶
不倦者也士之制行不詭于黄帝堯舜亦足矣¶
　　　知人論¶
書言堯畏壬人而以知人為難壬人共工也共工静則¶
能言用則違之言則甚巧行則甚拙色則淑令心則匪¶
臧夫有言而實不至善外而𠂻不稱視之似君子察之¶
為憸人苗莠亂真朱紫奪色人物之難知而聖哲之所¶
不敢昜者也然聴言而觀行行既形而真妄之言辨視¶
<pb:KR4d0108_WYG_015-7a>¶
色而察心心已得而情偽之色分静言庸違象共滔天¶
者尙可以表裏參察而無失也至有静則無言用則成¶
效言則非巧行則可觀色則未令心則甚善視其初真¶
忠臣良士也無纎芥之可疑至其終或腹心不可保而¶
違負顧托背忘徳義以敗大事者人之難知一至於此¶
可不慎哉昔徐世勣保黎陽之富據李宻之地西界於¶
汝北抵魏郡東濟於海南臨大江人衆土宇足以為功¶
矣世勣不自以為功而使李宻獻之終始之際有可觀¶
<pb:KR4d0108_WYG_015-7b>¶
者及平建徳俘世充破延陀降突厥所至盡力動有成¶
效又非行與言違心與貌異者也故文皇謂之忠力可¶
託大事至於斷鬚和藥以治其疾所以待之者至矣文¶
皇既沒髙宗即位寵以三事之任委以宗社之計隠然¶
以元功重徳為國老成人君恭已視其所左右以為輕¶
重於斯時也當挺然特立與社稷存亡臨大節而有不¶
可奪者捐軀碎首無所顧恡至立武氏髙宗迫衆議而¶
未决視其言以定可否利害之幾大矣乃忘公徇私圖¶
<pb:KR4d0108_WYG_015-8a>¶
寵避難不肯正救至謂為天子家事無忌遂良見誣至¶
死無一言論列低徊循嘿與義府敬宗之徒相為表裏¶
與李宻何厚忘文皇何速歟盖世勣非本忠義而能厚¶
李宻善觀形勢以要可喜之名者也以神堯之興運文¶
皇馳騁而經營之宻之驍雄猶為降虜人衆土宇豈勣¶
之所能保哉知其不可有也由已上之賞不加厚而負¶
掠美之名歸之於宻義不㤀舊而無失賞之患文皇見¶
其一不見其二視其外不察其内未甞少加意而㕘校¶
<pb:KR4d0108_WYG_015-8b>¶
利害審觀情勢按其跡以為忠義而信之誤矣人之難¶
知也如此夫利小則捨利而為義利大則去義而徇利¶
包藏隠匿相時而動奸憸之尤者常出於此不可不知¶
也故人主貴知人夫人之難知雖堯舜不敢以為昜然¶
人主知堯舜之不敢以為昜則人可知矣天下事常失¶
於慢昜而得於艱難慢昜則簡畧簡畧者白黒在前有¶
所不見鐘鼔在側有所不聞而况深厚之情貌乎艱難¶
則審詳審詳者體物相形長短必見志趣左右真偽斯¶
<pb:KR4d0108_WYG_015-9a>¶
得㕘考疑似雖情貌之深厚無所藏其㣲人之所難者¶
終亦可以無難矣昔髙祖論平勃之才世宗託金霍之¶
重卒賴其用以安社稷言若符契無有僣差嗟乎髙祖¶
世宗之智未優於文皇然而所知異效者則亦有難昜¶
詳畧之辨也¶
　　　相論(闕/)¶
　　　守令論上¶
覆載之間有一物不得其所則聖人以為耻而况于民¶
<pb:KR4d0108_WYG_015-9b>¶
乎故施徳布政有先後之倫若恵澤之所浸被則内外¶
逺近一而已矣天下方知萬里元元之民散乎山林川¶
谷中異趣殊尚情狀萬態然而利害之端雖在數千里¶
之外必聞於上良法美意雖出於九重之深嚴必逹於¶
下者郡邑之官有其人也人情之所難通徳澤之不昜¶
及常在逺不在近在小不在大逺小之官尤人主之所¶
宜慎近治而逺弗洽内見徳而外有受其弊者未可以¶
言功業之成也千里之命制于一守百里之事聴於一¶
<pb:KR4d0108_WYG_015-10a>¶
令善郡邑之官者亦善其守令而已守令善則天下之¶
民受其賜矣守令之官得賢者而為之則善否則曠而¶
不治人主昜其事而弗慎汎然與人而不加擇則賢不¶
肖並進而莫能盡善積資累任人人可以循致世之所¶
謂豪傑茂異之士取而聚之于中有不稱者乃以補外¶
未可以言慎而有擇也一郡之大一邑之小當有弊事¶
遺利使賢者為之必將更張興造去其所病而建經乆¶
之業上下牽制而不得有為雖有善者無所騁其才無¶
<pb:KR4d0108_WYG_015-10b>¶
以異於不賢者也操成法以從事進退之權制於上官¶
宜於民者或戾於法闗於法者或弗當於上官之意後¶
時而失利者十常八九未可以言不牽制而得騁也事¶
有速成而功淺利溥而效遲者賢者之所為寜遲而不¶
欲速慕博而踐事淺數更昜而不得乆於其事則事淺¶
者或成而慕博者不效守令之官逺者不過三嵗近者¶
一再朞而巳未可以言乆於其事也人情勸賞懲罰誘¶
之以所好則賢者盡心而能者盡力隨之以所惡則姦¶
<pb:KR4d0108_WYG_015-11a>¶
憸昜慮而偷墮抗志勤弗見異曠者無害誰不解體公¶
卿有闕取之臺省近侍不及乎二千石之賢者賢牧良¶
宰與斷斷自守之人同條共貫踈怯愚墮憸巧姦欺弗¶
見黜罰未可以言懲勸也任人以事得其心篤於所務¶
則堅致而有成心不得則啙窳偷脱無所不至去來有¶
時進不待公人誰盡心守令之官未得者計日而望得¶
既得者計日而思去譬如行人之更逆旅傳舍爾非志¶
意之所止未可以言得其心也五者之弊有一於此不¶
<pb:KR4d0108_WYG_015-11b>¶
足以駕馭豪傑經世而濟功而况兼有之哉故法不可¶
不慎昔之人以侍從之賢九卿之貴牧養逺民郎官髙¶
第外吏積功乃得為邑知不可以非其人也子賤去掣¶
肘之法龔遂奉便宜之詔知不可以有所牽制也漢宣¶
之時守令有勞則增秩賜金璽書勞問未嘗輙遷徙知¶
不可以數更昜也刺史課最天下則入為三公令長政¶
績尤異則升為刺史髙者或以治三輔否則放棄斥逐¶
不復顧視知不可以無懲勸也守令之官非以功遷非¶
<pb:KR4d0108_WYG_015-12a>¶
以罪廢無輙去之理不以序進之法誘之知不可以引¶
其心也龔黄卓魯非有大過人之才際㑹以成其名爾¶
後世豈無其人哉所以駕馭之法異也輈之良者馬力¶
雖盡輈猶能一取焉法之於人無異輈之於馬操良法¶
以馭竒士所就非直龔黄卓魯而已當有可觀者焉不¶
可不勉也　古王朝之官尊者止於八命及其出封皆¶
加一等所以重諸侯也重諸侯者為其與天子牧養下¶
民也後世與天子牧養下民如古諸侯者守令也守令¶
<pb:KR4d0108_WYG_015-12b>¶
之官亦宜在所尊重乎夫督税租配力役聴詞訴决刑¶
獄不足以盡牧養之道盡牧養之道者必有宫室户牖¶
以居之米糓鷄豚以食之蠶桑麻枲以衣之百貨器用¶
以利之教化訓道以善之好惡禮法以制之使民無凍¶
餒之患而漸仁義之訓入有父子兄弟之恩出有君臣¶
上下之義不冐憲禁而有耻且格然後及於租税力役¶
詞訴獄訟乃牧養之功也然守令不見尊重則牧養之¶
功不立何則不尊者其勢卑不重者其勢輕守令之官¶
<pb:KR4d0108_WYG_015-13a>¶
卑而輕之則吏民不訓不尊者人弗榮不重者人弗懐¶
為守令者弗榮而懐之則賢不盡才以不盡之才臨不¶
訓之民牧養之功無時而立矣又况非其才者乎故守¶
令之官貴尊重若計任舉以為令積資考以為守長才¶
雅望擢任臺閣列為監司循黙之徒分處郡邑依資補¶
授守令髙第未嘗褒進清要不稱出為外官或執政大臣¶
盤淵進退者悉典上郡為小邑者既以踈淺而廢功業¶
據名都者自謂流落而不事事中下之郡上中之邑因¶
<pb:KR4d0108_WYG_015-13b>¶
資馴致者茍簡嵗月指日待去不以吏民為心有肯為¶
者或牽制上官逼迫遷代謀不得遂制置如彼風俗若¶
此皆非所以尊重之也夫執政大臣重勞以事者留之¶
京師奉朝請可清要之官有不稱者置之散地示沮勸¶
可也何必剖符分竹寄以民事乎郡邑長吏宜一切選¶
才去資考任舉之格稱職者使乆於其事展盡底藴監¶
司上官董領大略勿為苛細如漢刺史六條之制使得¶
馳騁略小節旌片善令長髙第擢補守倅郡守尤異入¶
<pb:KR4d0108_WYG_015-14a>¶
為公卿則守令尊重而牧養之功立矣兹數事者皆世¶
之可行者也不知變守令之法以圖治皇皇然求天下¶
之平難以言智矣夫公輸子工之巧者也無規矩斧斤¶
則雖有楩柟豫章不能成器械無目力臂指則雖有規¶
矩斧斤不能致其巧天下者人君之楩柟豫章也良法¶
善政天下之規矩斧斤也不得良吏奉承而頒宣之何¶
異公輸子而無目力臂指乎今之郡守縣令人主之目¶
力臂指矣成周之時以六官之屬分治鄉遂中郡之吏¶
<pb:KR4d0108_WYG_015-14b>¶
猶足以訓導千里今宫城之外則尹之職也國門之外¶
則令之任也人主豈直正朝廷之上釐百司之事而已¶
哉必將協和萬邦使黎民於變時雍也天下方制萬里¶
州郡以百數縣邑以千計星陳棊布徧于海内逺去京¶
師數千里近者亦百餘里川谷異制風俗異宜雖堯舜¶
為君不能家至户曉而道其善伊周為相不能身為人¶
給而致其恵亦選賢任能黜陟幽明振其綱領要其成¶
效而已千里之命制於一守百里之俗宰於一令使賢¶
<pb:KR4d0108_WYG_015-15a>¶
者為之則誠心正意盡公屏私不以位卑而弗勤不以¶
地逺而弗敬識慮明達周知利害情偽事至必斷動無¶
過舉姦黠僉佞不能營惑術業贍富政事淹練足以長¶
善懲惡宣明教化勸相勞來撫循吏民朝廷有善政良¶
法則悉心盡力達之於下雖山谷僻陋之地海隅荒忽¶
之俗必使受其賜有不便者請之於朝不以撓民敬君¶
之事如父之令愛君之民若保赤子茍利於國茍便於¶
民雖觸忌諱冐威怒不敢顧望徇私忘公以求便安如¶
<pb:KR4d0108_WYG_015-15b>¶
是則户口滋息財用贍足率禮訓徳而有耻且格矣使¶
不肖之人為之不肖之人猥瑣䝉蔽淺陋輕脱已不足¶
以周物之利害照人之情偽立政立事勝殘去殺矣加¶
以無向公之心挾徇私之意不量材不度徳惟利是嗜¶
茍得無耻思慮經營不及所職朝廷雖有良法美意不¶
能推明宣布於下具為虚文使民不被其賜有不便者¶
民雖甚病顧望畏避不以上聞専務以趨和為事時務¶
辯治則肆為慘毒殘剥生齒而不顧濟以寛厚則法之¶
<pb:KR4d0108_WYG_015-16a>¶
所禁者一切縱弛敗壊綱紀而不問以謂不如是則不¶
足以奉朝廷之意趨時變之冝彼其心非通知治道之¶
理真有意乎奉朝廷之法也直奉迎時事干譽慕進以¶
成其私耳所使承流而宣化者若是而欲使天下之民¶
冨庶以善底于平治其可得乎唐元紫芝為魯山令明¶
皇大酺召郡縣聲伎捋較勝負時守令人人争飾倡優¶
為瑰麗之玩紫芝獨將樂工數十人而歌于蒍李徳裕¶
觀察浙西敬宗命造脂盝粧具索盤絛繚綾千匹諌而¶
<pb:KR4d0108_WYG_015-16b>¶
弗進陽城守道州嵗貢矮奴奏而罷之此皆近世守令¶
之賢者無顧望趨和之心者也故當時頼其徳前史載¶
其美使為守令者忠于國愛其民皆若是三人何慮不¶
治魯國之政未及於善子賤為宰單父之民彈琴而化¶
漢宣之治不為無術龔遂未用渤海盜賊彌嵗不解故¶
知人主之吏惟守令為急守令善而郡縣治郡縣治則¶
天下無事矣　世或有謂兩漢多循吏者去古未逺世¶
質民淳故俗昜訓而政昜成此殆不然試粗論之夫民¶
<pb:KR4d0108_WYG_015-17a>¶
猶水也水之為物䟽髙以注下則隤崇崖轉巨石無所¶
不至瀦之以為淵則湛然澄寂寄遺籜汎脱羽而不運¶
是豈水之不同哉驅制之勢異也故紂桀在上百姓鄙¶
夭湯武因之躋于仁夀若曰古則淳龎歴世既逺浸以¶
彫䘮自有生民以來迄至于茲不識幾千嵗矣天下之¶
人當為魑為魅詭譎變怪不可復治何今日之好惡趨¶
舍曽不少異於古之人是知民無有不善亦無有不惡¶
世無有不厚亦無有不薄視訓道者何如耳太上示之¶
<pb:KR4d0108_WYG_015-17b>¶
以徳故淳厚之風立季末牖之以刑故佻薄之俗成使¶
今以商周之政治民雖使為商周之民可也何但兩漢¶
而已哉循良之績盛于二京後世守令鮮或可擬有自¶
來矣昔秦人以煩苛宻察吏民罷瘵䘮其大寶劉氏得¶
之以秦為鍳矯枉便民道崇寛大政尚簡昜故雖建守¶
令以分治郡邑而駕馭維制之方不異于古分符竹者¶
擅一郡之政綰銅墨者専百里之權賢能之士得舉以¶
自輔姦猾之黨得誅以正法乆於其任民吏服習雖丞¶
<pb:KR4d0108_WYG_015-18a>¶
相遣吏分部按刺所問止於六條糾其大過而已法既¶
美矣加以閎規夷曠禁綱踈闊期㑹簿書目不煩數郎¶
吏賢者始得補令郡守髙第入備三公兩漢之盛其制¶
若此故龔黄抗清塵于前卓魯振髙風於後其餘英猷¶
茂績應時而造者不可勝紀咸足以光華帝載表著方¶
來夫魯邑為政先虞掣肘渤海勝殘終以便宜郡邑之¶
勢古今之情未之或異後世馭縣以兩漢之術則兩漢¶
之吏出矣不由其術而冀其效何異指燕然而馳轅庶¶
<pb:KR4d0108_WYG_015-18b>¶
㳺目於七澤乎¶
　　　守令論下¶
心不靈者神志瞀亂腹不寜者血氣滛衍目不見者不¶
識日月耳不聞者不知雷震鼻不通者羶香不分口喑¶
嗚者疾痛不言手不遂者食飲不執足跛躄者跬足不¶
前五官四體心腹六臟皆得其類不失故常則生理足¶
而無憾一物有一疾一事委廢雖未遂殂殞不得為康¶
寜完具之全人生生之意無聊矣故君子内外並愛而¶
<pb:KR4d0108_WYG_015-19a>¶
小大兼養然則世言手足之病可緩而心腹之疾不可¶
不養者非歟曰存性保命運臟榮氣以立生理涵精養¶
神發揮思慮以役手足者心腹也此身之本也經營往¶
來傳心腹之意逹於事物秉執踐履采物滋之美以養¶
心腹者手足也此身之末也心腹手足不幸而皆病勢¶
不可以兼治則先心腹而後手足急其本也若心腹和¶
寜靡有疵癘手足之末或失其平又惡可緩而弗治乎¶
此養生之大畧也古之人觀養身以養天下斯可以言¶
<pb:KR4d0108_WYG_015-19b>¶
養天下之術乎夫朝廷天下之腹心也郡縣天下之手¶
足也腹心安而手足病者不得為完人則朝廷正而郡¶
縣有不洽於理者未可以為純治之世郡縣之本繋于¶
守令守令之才何代不生弱魯之㣲而有宓子童子之¶
智而有子竒龔黄趙張卓茂魯恭之徒皆非有大過人¶
者而名實之美後世若不可及何哉今畎壠之上圭蓽¶
之人有一畆之園環堵之室必索綯乗屋築理藩垣育¶
雞豚殖桑麻雖勤而不舍者已之有也非此則無所歸¶
<pb:KR4d0108_WYG_015-20a>¶
也乗軒服冕之使籯金懐璧之賈更傳舍過逆旅視其¶
室宇之頺落垣墉之圮毁器用之敝乏草木之荒萎如¶
目不見雖昜而莫肯為者暫託宿之地也曉則舍此而¶
進於彼也此豈人心之不類哉物使之爾故驅道之勢¶
君子慎之使為守令者視郡邑如野人之視一畆之園¶
環堵之室無若使者之更傳舍商賈之過逆旅託宿於¶
此而希進于彼將見宓賤子竒龔黄張趙卓茂魯恭之¶
才續續而出矣不獨稱於齊魯二漢之世矣¶
